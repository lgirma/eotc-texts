# የዮሐንስ ወንጌል የሰባቱ ዕለታት

## የዘወትር መጀመሪያ

#### በስመ አብ ወወልድ ወመንፈስ ቅዱስ አሐዱ አምላክ አሜን።

ቅዱስ ዮሐንስ የሰበከው የእግዚአብሔር ልጅ ቃል ቅዱስ ወንጌል ነው።

ልመናው ይደረግልን በረከቱ ይደርብንና የዘብዴዎስ ልጅ የክርስቶስ ወዳጁ የሆነ ከዐሥራ ሁለቱ ሐዋርያት አንዱ ቅዱስ ዮሐንስ የተናገረው ቅዱስ ወንጌል ይህ ነው።

ለመንግሥቱ ከምድር እስከ አርያም ክብር ምስጋና ይግባውና ይህ ቃል የጌታችንና የአምላካችን የመድኃኒታችን የኢየሱስ ክርስቶስ ነው

### ዮሐ 1፥1-6

^፩^በመጀመሪያ ቃል ነበረ፤ ቃልም በእግዚአብሔር ዘንድ ነበረ፤ ቃልም እግዚአብሔር ነበረ። ^፪^ይህም በመጀመሪያ በእግዚአብሔር ዘንድ ነበረ። ^፫^ሁሉም በእርሱ ሆነ፤ ከሆነውም ሁሉ ያለ እርሱ ምንም የሆነ የለም። ^፬^ሕይወት በእርሱ ነበረ፥ ሕይወትም የሰው ብርሃን ነበረ፤ ^፭^ብርሃንም በጨለማ ያበራል፤ ጨለማም አላገኘውም።

## የሰኞ

### ክፍል 1፦ ዮሐ 1፥6-ፍጻሜ

#### ስለ መጥምቁ ዮሐንስ መላክ

^፮^ከእግዚአብሔር ዘንድ የተላከ ስሙ ዮሐንስ የሚባል አንድ ሰው ነበር። ^፯^እርሱም ሁሉ በእርሱ በኩል እንዲያምን ስለ ብርሃን ይመሰክር ዘንድ ለምስክርነት መጣ። ^፰^ስለ ብርሃን ምስክር ሊሆን መጣ እንጂ እርሱ ራሱ ብርሃን አልነበረም።

^፱^ለሰው ሁሉ የሚያበራው እውነተኛው ብርሃንስ ወደ ዓለም የመጣው ነው። ^፲^በዓለም ነበረ፤ ዓለሙም በእርሱ ሆነ፤ ዓለሙ ግን አላወቀውም። ^፲፩^ወደ ወገኖቹ መጣ፤ ወገኖቹ ግን አልተቀበሉትም። ^፲፪^ለተቀበሉት ሁሉ ግን በስሙ ለሚያምኑ የእግዚአብሔር ልጆች እንዲሆኑ ሥልጣንን ሰጣቸው። ^፲፫^እነርሱም ከእግዚአብሔር ተወለዱ እንጂ ከሥጋዊና ከደማዊ ግብር ወይም ከወንድና ከሴት ፈቃድ አልተወለዱም።

#### ቃል ሥጋ ስለመሆኑ

^፲፬^ያም ቃል ሥጋ ሆነ፤ በእኛም አደረ፤ ለአባቱ አንድ እንደ ሆነ ልጅ ክብር ያለ ክብሩን አየን፤ ጸጋንና እውነትን የተመላ ነው። ^፲፭^ምስክሩ ዮሐንስ ስለ እርሱ ድምፁን ከፍ አድርጎ ተናገረ፤ እንዲህም አለ፥ "እኔ ስለ እርሱ ከእኔ በፊት የነበረ ከእኔ በኋላ ይመጣል ያልኋችሁ ሰው ይህ ነው፥ እርሱ ከእኔ አስቀድሞ ነበረና።" ^፲፮^እኛም ሁላችን ከሙላቱ በጸጋ ላይ ጸጋን ተቀበልን። ^፲፯^ኦሪት በሙሴ ተሰጥታን ነበርና፤ ጸጋና እውነት ግን በኢየሱስ ክርስቶስ ሆነልን። ^፲፰^በአባቱ ዕቅፍ ያለ አንድ ልጁ እርሱ ገለጠልን እንጂ እግዚአብሔርንስ ከቶ ያየው የለም።

#### ስለ መጥምቁ ዮሐንስ ምስክርነት

^፲፱^አይሁድ፥ "አንተ ማን ነህ?" ብለው ይጠይቁት ዘንድ ካህናትንና ሌዋውያንን ከኢየሩሳሌም በላኩ ጊዜ የዮሐንስ ምስክርነት ይህ ነው። ^፳^እርሱም፥ "እኔ ክርስቶስ አይደለሁም" ብሎ አመነ እንጂ አልካደም። ^፳፩^"እንኪያ አንተ ማነህ? አንተ ኤልያስ ነህን?" ብለው ጠየቁት፤ "አይደለሁም" አለ፤ "እንኪያ አንተ ነቢዩ ነህን?" አሉት፤ "አይደለሁም" አለ። ^፳፪^"እንኪያስ አንተ ማነህ? ለላኩንም መልስ እንድንሰጥ ስለ ራስህ ማን ትላለህ?" አሉት። ^፳፫^እርሱም፥ "ነቢዩ ኢሳይያስ እንደ ተናገረ የእግዚአብሔርን መንገድ ጥረጉ እያለ በምድረ በዳ የሚሰብክ የዐዋጅ ነጋሪ ድምፅ እኔ ነኝ" አለ። ^፳፬^የተላኩትም ከፈሪሳውያን ወገን ነበሩ። ^፳፭^"እንኪያስ ክርስቶስ ካልሆንህ፥ ኤልያስንም ካልሆንህ፥ ነቢይንም ካልሆንህ ለምን ታጠምቃለህ?" ብለው ጠየቁት። ^፳፮^ዮሐንስም መልሶ እንዲህ አላቸው፥ "እኔ በውኃ አጠምቃችኋለሁ፤ ነገር ግን እናንተ የማታውቁት በመካከላችሁ ቆሞአል። ^፳፯^ከእኔ በኋላ የሚመጣው፥ ከእኔ በፊት የነበረው፥ የጫማውን ጠፍር ልፈታ እንኳ የማይገባኝ ነው።" ^፳፰^ዮሐንስ ያጠምቅበት በነበረው በዮርዳኖስ ማዶ በቢታንያ በቤተ ራባ እንዲህ ሆነ።

^፳፱^በማግሥቱም ዮሐንስ ወደ እነርሱ ሲመጣ ጌታችን ኢየሱስን አይቶ እንዲህ አለ፤ "እነሆ፥ የዓለሙን ኀጢኣት የሚያስወግድ የእግዚአብሔር በግ። ^፴^ከእኔ በፊት የነበረ ሰው ከእኔ በኋላ ይመጣል ብዬ ስለ እርሱ የነገርኋችሁ ይህ ነው፤ እርሱ ከእኔ አስቀድሞ ነበርና። ^፴፩^እኔ አላውቀውም ነበር፤ ነገር ግን እስራኤል እንዲያውቁት ስለዚህ እኔ በውኃ ላጠምቅ መጣሁ።" ^፴፪^ዮሐንስም ምስክርነቱን እንዲህ ብሎ ተናገረ፥ "መንፈስ ቅዱስ ከሰማይ እንደ ርግብ ወርዶ በራሱ ላይ ሲቀመጥ አየሁ። ^፴፫^እኔም አላውቀውም ነበር፤ ነገር ግን በውኃ እንዳጠምቅ የላከኝ እርሱ መንፈስ ቅዱስ ወርዶ ሲቀመጥበት የምታየው በመንፈስ ቅዱስ የሚያጠምቅ እርሱ ነው አለኝ። ^፴፬^እኔም ራሴ አይቻለሁ፤ እርሱም የእግዚአብሔር ልጅ እንደሆነ ምስክሩ ነኝ።"

#### ስለ መጀመሪያዎቹ ደቀ መዛሙርት

 ^፴፭^በማግሥቱም ደግሞ ዮሐንስ ከሁለቱ ደቀ መዛሙርቱ ጋር ቆሞ ሳለ፥ ^፴፮^ጌታችን ኢየሱስን ሲሄድ አይቶ "እነሆ፥ የዓለሙን ኀጢኣት የሚያስወግድ የእግዚአብሔር በግ" አለ። ^፴፯^ሁለቱ ደቀ መዛሙርቱም እንዲህ ሲል ሰምተው ጌታችን ኢየሱስን ተከተሉት። ^፴፰^ጌታችን ኢየሱስም ዘወር ብሎ ሲከተሉት አየና፥ "ምን ትሻላችሁ?" አላቸው። ^፴፱^እነርሱም፥ "ረቢ፥ ትርጓሜውም መምህር ሆይ፥ ማለት ነው፤ ወዴት ትኖራለህ?" አሉት። ^፵^እርሱም "መጥታችሁ እዩ" አላቸው፤ ሄደውም የሚኖርበትን አዩ፤ ያን ዕለትም እስከ ዐሥር ሰዓት ድረስ በእርሱ ዘንድ ዋሉ። ^፵፩^ከዮሐንስ ዘንድ ሰምተው ጌታችን ኢየሱስን ከተከተሉት ከሁለቱም አንዱ የስምዖን ጴጥሮስ ወንድም እንድርያስ ነበር። ^፵፪^እርሱም መጀመሪያ ወንድሙ ስምዖንን አግኝቶ "በትርጓሜው ክርስቶስ የሚሉት መሲሕን አገኘነው" አለው። ^፵፫^እርሱም ወደ ጌታችን ወደ ኢየሱስ ወሰደው፤ ጌታችን ኢየሱስም ባየው ጊዜ፥ "አንተ የዮና ልጅ ስምዖን ነህን? አንተ ኬፋ ትባላለህ፤" አለው፤ ትርጓሜውም ጴጥሮስ ማለት ነው።

#### ስለ ፊልጶስና ስለ ናትናኤል

 ^፵፬^በማግሥቱም ጌታችን ኢየሱስ ወደ ገሊላ ሊሄድ ወደደ፤ ፊልጶስንም አገኘውና "ተከተለኝ" አለው። ^፵፭^ፊልጶስ ግን ከእንድርያስና ከጴጥሮስ ከተማ ከቤተ ሳይዳ ነበር። ^፵፮^ፊልጶስም ናትናኤልን አገኘውና፥ "ሙሴ በኦሪት፥ ነቢያትም ስለ እርሱ የጻፉለትን የዮሴፍን ልጅ የናዝሬቱን ኢየሱስን አገኘነው" አለው። ^፵፯^ናትናኤልም፥ "በውኑ ከናዝሬት ደግ ሰው ሊወጣ ይቻላልን?" አለው፤ ፊልጶስም፥ "መጥተህ እይ" አለው። ^፵፰^ጌታችን ኢየሱስም ናትናኤልን ወደ እርሱ ሲመጣ ባየው ጊዜ ስለ እርሱ "እነሆ፥ በልቡ ተንኰል የሌለበት እውነተኛ እስራኤላዊ ይህ ነው" አለ። ^፵፱^ናትናኤልም፥ "በየት ታውቀኛለህ?" አለው፤ ጌታችን ኢየሱስም መልሶ፥ "ገና ፊልጶስ ሳይጠራህ በበለስ ዛፍ ሥር ሳለህ አይቼሃለሁ" አለው። ^፶^ናትናኤልም መልሶ፥ "መምህር ሆይ፥ በእውነት አንተ የእግዚአብሔር ልጅ ነህ፤ የእስራኤልም ንጉሥ አንተ ነህ" አለው። ^፶፩^ጌታችን ኢየሱስም መልሶ፥ "በበለስ ዛፍ ሥር አየሁህ ስለ አልሁህ አመንህን? ከዚህ የሚበልጥ ታያለህ" አለው። ^፶፪^"እውነት እውነት እላችኋለሁ፤ ከእንግዲህ ወዲህ ሰማያት ሲከፈቱ፥ የእግዚአብሔርም መላእክት ወደ ሰው ልጅ ሲወርዱና ሲወጡ ታያላችሁ" አላቸው።

### ክፍል 2፦ ዮሐ 3፥22-ፍጻሜ

#### ጌታችን ኢየሱስ ወደ ይሁዳ ምድር ስለ መሄዱ

^፳፪^ከዚህም በኋላ ጌታችን ኢየሱስ ከደቀ መዛሙርቱ ጋር ወደ ይሁዳ ምድር ሄደ፤ በዚያም እያጠመቀ አብሮአቸው ተቀመጠ። ^፳፫^ዮሐንስም በዮርዳኖስ ማዶ በሳሌም አቅራቢያ በሄኖን ያጠምቅ ነበር፤ በዚያ ብዙ ውኃ ነበርና፤ ብዙ ሰዎችም ወደ እርሱ እየመጡ ያጠምቃቸው ነበር። ^፳፬^ዮሐንስ ገና ወደ ወኅኒ ቤት አልገባም ነበርና።

#### ስለ ማንጻት የተደረገ ክርክር

^፳፭^ከዚህም በኋላ በዮሐንስ ደቀ መዛሙርትና በአይሁድ መካከል ስለ ማንጻት ክርክር ሆነ፤ ^፳፮^ወደ ዮሐንስም ሄደው፥ "መምህር ሆይ፥ በዮርዳኖስ ማዶ ካንተ ጋር የነበረው፥ አንተም የመሰከርህለት እርሱ እነሆ፥ ያጠምቃል፤ ሁሉም ወደ እርሱ ይሄዳል" አሉት። ^፳፯^ዮሐንስም መልሶ እንዲህ አለ፥ "ሰው ከሰማይ ካልተሰጠው በቀር እርሱ ራሱ ጸጋን ገንዘብ ሊያደርግ ምንም አይችልም። ^፳፰^እኔ ክርስቶስ አይደለሁም፤ ነገር ግን እንድሰብክለት ከእርሱ በፊት ተልኬአለሁ አንዳልኋችሁ እናንተ ራሳችሁ ምስክሮች ናችሁ። ^፳፱^ሙሽራ ያለችው ሙሽራ ነው፤ ቆሞ የሚሰማው የሙሽራው ሚዜ ግን በሙሽራው ቃል እጅግ ደስ ይለዋል፤ የእኔ ደስታ አሁን ተፈጸመች። ^፴^የእርሱ ትበዛለች፤ የእኔ ግን ታንስ ዘንድ ይገባል።"

 ^፴፩^ከላይ የመጣው ከሁሉ በላይ ነው፤ ከምድር የተገኘውም ምድራዊ ነው፤ የምድሩንም ይናገራል፤ ከሰማይ የመጣው ግን ከሁሉ በላይ ነው። ^፴፪^ባየውና በሰማው ይመሰክራል፤ ነገር ግን ምስክርነቱን የሚቀበለው የለም። ^፴፫^ምስክርነቱን የተቀበለ ግን እግዚአብሔር እውነተኛ እንደ ሆነ አተመ። ^፴፬^እግዚአብሔር የላከው የእግዚአብሔርን ቃል ይናገራል፤ እግዚአብሔር መንፈሱን ሰፍሮ አይሰጥምና። ^፴፭^አብ ልጁን ይወዳልና፥ ሁሉን በእጁ ሰጠው። ^፴፮^በወልድ የሚያምን የዘለዓለም ሕይወት አለው፤ በወልድ የማያምን ግን የእግዚአብሔር የቍጣ መቅሠፍት በላዩ ይኖራል እንጂ ሕይወትን አያይም።

### ክፍል 3፦ ዮሐ 4፥1-43

#### ወደ ገሊላ ስለ መሄዱ

^፩^ጌታችን ኢየሱስ ከዮሐንስ ይልቅ ደቀ መዛሙርትን እንደ አበዛና እንደሚያጠምቅ ፈሪሳውያን መስማታቸውን ዐወቀ።^፪^ነገር ግን ደቀ መዛሙርቱ እንጂ እርሱ ራሱ ጌታችን ኢየሱስ አላጠመቀም። ^፫^የይሁዳንም ምድር ትቶ ዳግመኛ ወደ ገሊላ ሄደ። ^፬^በሰማርያ በኩልም ሲያልፍ ሳለ፥ ^፭^ያዕቆብ ለልጁ ለዮሴፍ በሰጠው በወይን ቦታ አቅራቢያ ወዳለችው ሲካር ወደ ምትባለው የሰማርያ ከተማ ደረሰ። ^፮^በዚያም የያዕቆብ የውኃ ጕድጓድ ነበረ። ጌታችን ኢየሱስም በመንገድ በመሄድ ደክሞ በዚያ ጕድጓድ አጠገብ ተቀመጠ፤ ጊዜውም ስድስት ሰዓት ያህል ነበር።

#### ስለ ሳምራዊት ሴት

^፯^እነሆ፥ ከሰማርያ አንዲት ሴት ውኃ ልትቀዳ መጣች፤ ጌታችን ኢየሱስም፥ "ውኃ አጠጪኝ" አላት። ^፰^ደቀ መዛሙርቱ ምግብ ሊገዙ ወደ ከተማ ሄደው ነበርና። ^፱^ያቺ የሰማርያ ሴትም፥ "አንተ አይሁዳዊ ስትሆን፥ እኔም ሳምራዊት ስሆን እንዴት ከእኔ ዘንድ ውኃ ልትጠጣ ትለምናለህ?" አለችው፤ አይሁድ ከሳምራውያን ጋር በሥርዐት አይተባበሩም ነበርና። ^፲^ጌታችን ኢየሱስም፥ "የእግዚአብሔርን ስጦታና ውኃ አጠጪኝ ብሎ የሚለምንሽ ማን እንደ ሆነ ብታውቂስ አንቺ ደግሞ በለመንሽው ነበር፤ እርሱም የሕይወትን ውኃ በሰጠሽ ነበር" ብሎ መለሰላት። ^፲፩^ያቺ ሴትም አንዲህ አለችው፥ "ጌታዬ መቅጃ እንኳ የለህም፤ ጕድጓዱም ጥልቅ ነው፤ እንግዲህ የሕይወት ውኃ ከወዴት ታገኛለህ? ^፲፪^ይህን ጕድጓድ ከሰጠን ከአባታችን ከያዕቆብ አንተ ትበልጣለህን? እርሱም ልጆቹም፥ ከብቶቹም ከእርሱ ጠጥተዋል።" ^፲፫^ጌታችን ኢየሱስም መልሶ እንዲህ አላት፥ "ከዚህ ውኃ የሚጠጣ ሁሉ ዳግመኛ ይጠማል። ^፲፬^እኔ ከምሰጠው ውኃ የሚጠጣ ግን ለዘለዓለም አይጠማም፤ እኔ የምሰጠው ውኃ በውስጡ ለዘለዓለም ሕይወት የሚፈልቅ የውኃ ምንጭ ይሆንለታል እንጂ" ^፲፭^ሴቲቱም፥ "ጌታዬ ሆይ፥ እንዳልጠማ፥ ዳግመኛም ውኃ ልቀዳ ወደዚህ እንዳልመጣ እባክህ ከዚህ ውኃ ስጠኝ" አለችው።

^፲፮^ጌታችን ኢየሱስም፥ "ሂደሽ ባልሽን ጥሪና ወደዚህ ነይ" አላት። ^፲፯^ሴቲቱም፥ "ባል የለኝም" ብላ መለሰችለት፤ ጌታችን ኢየሱስም እንዲህ አላት፥ "ባል የለኝም በማለትሽ መልካም ተናገርሽ። ^፲፰^ቀድሞ አምስት ባሎች ነበሩሽ፤ ዛሬ አብሮሽ ያለው ግን ባልሽ አይደለም፤ ይህንስ እውነት አልሽ።" ^፲፱^ሴቲቱም እንዲህ አለችው፥ "ነቢይ እንደ ሆንህ አያለሁ። ^፳^አባቶቻችን በዚህ ተራራ ሰገዱ፤ እናንተ ግን ይሰግዱበት ዘንድ የሚገባው ስፍራ በኢየሩሳሌም ነው ትላላችሁ።" ^፳፩^ጌታችን ኢየሱስም እንዲህ አላት፥ "አንቺ ሴት በዚህ ተራራ ወይም በኢየሩሳሌም ብቻ ለአብ የማይሰግዱበት ሰዓት እንደምትመጣ እመኝኝ። ^፳፪^እናንተ ለማታውቁት ትሰግዳላችሁ፤ እኛ ግን ለምናውቀው እንሰግዳለን፤ መድኀኒት ከአይሁድ ወገን ነውና። ^፳፫^ነገር ግን በእውነት የሚሰግዱ በመንፈስና በእውነት ለአብ የሚሰግዱባት ጊዜ ትመጣለች፤ እርስዋም አሁን ናት። አብ እንዲህ የሚሰግዱለትን ይሻልና። ^፳፬^እግዚአብሔር መንፈስ ነውና፤ የሚሰግዱለትም በመንፈስና በእውነት ይሰግዱለት ዘንድ ይገባል።" ^፳፭^ሴቲቱም፥ "ክርስቶስ የሚሉት መሲሕ እንደሚመጣ እናውቃለን፤ እርሱም በሚመጣ ጊዜ ሁሉን ይነግረናል"  አለችው። ^፳፮^ጌታችን ኢየሱስም፥ "የማነጋግርሽ እኔ እርሱ ነኝ" አላት።

^፳፯^በዚያም ጊዜ ደቀ መዛሙርቱ መጡ፤ ከሴት ጋርም ይነጋገር ነበርና ተደነቁ፤ ነገር ግን፥ "ምን ትሻለህ? ወይስ ከእርስዋ ጋር ለምን ትነጋገራለህ?" ያለው የለም። ^፳፰^ሴቲቱም እንስራዋን ትታ ወደ ከተማ ገባች፤ ለሰዎችም ነገረች። ^፳፱^"የሠራሁትን ሁሉ የነገረኝን ሰው ታዩ ዘንድ ኑ፤ እንጃ፥ እርሱ ክርስቶስ ይሆን?" ^፴^ከከተማም ወጥተው ወደ እርሱ ሄዱ።

^፴፩^በዚያም ጊዜ ደቀ መዛሙርቱ፥ "መምህር ሆይ፥ እህል ብላ" ብለው ለመኑት። ^፴፪^ጌታችን ኢየሱስም፥ "እኔ የምበላው እናንተ የማታውቁት ምግብ አለኝ" አላቸው። ^፴፫^ደቀ መዛሙርቱም እርስ በርሳቸው፥ "አንዳች የሚበላው ምግብ ያመጣለት ሰው ይኖር ይሆን?" ተባባሉ። ^፴፬^ጌታችን ኢየሱስም እንዲህ አላቸው፥ "የእኔስ መብል የላከኝን የአባቴን ፈቃድ አደርግ ዘንድ፥ ሥራውንም እፈጽም ዘንድ ነው። ^፴፭^እናንተ እስከ አራት ወር ድረስ መከር ይሆናል የምትሉ አይደለምን? እነሆ፥ እላችኋለሁ፤ ዐይናችሁን አንሡ፤ መከሩም ሊደርስ እንደ ገረጣ ምድሩን ተመልከቱ። ^፴፮^አጫጅም ዋጋውን ያገኛል፤ የሚዘራና የሚያጭድም በአንድነት ደስ እንዲላቸው ለዘለዓለም ሕይወት ፍሬን ይሰበስባል። ^፴፯^አንዱ ይዘራል፥ ሌላውም ያጭዳል የሚለው ቃል በዚህ እውነት ሆኖአል። ^፴፰^እኔም ያልደከማችሁበትን እንድታጭዱ ላክኋችሁ፤ ሌሎች ደከሙ፤ እናንተም በድካማቸው ገባችሁ።"

#### ስለ ሳምራውያን

 ^፴፱^"የሠራሁትን ሁሉ ነገረኝ" ብላ የመሰከረችው ሴት ስለ ነገረቻቸውም ከዚያች ከተማ ብዙዎች አመኑበት። ^፵^ሳምራውያንም ሁሉ ወደ እርሱ መጥተው በእነርሱ ዘንድ እንዲኖር ማለዱት፤ ሁለት ቀንም ያህል በዚያ ተቀመጠ። ^፵፩^ስለ ቃሉም እጅግ ብዙዎች አመኑበት። ^፵፪^ሴቲቱንም፥ "እኛ ራሳችን ይህ በእውነት የዓለም መድኀኒት ክርስቶስ እንደ ሆነ ሰምተንና ተረድተን ነው እንጂ በአንቺ ቃል ያመንበት አይደለም" አሏት።

## የማግሰኞ

### ክፍል 1፦ ዮሐ 2፥1-12

#### በቃና ዘገሊላ ስለ ተደረገው ሰርግ

^፩^በሦስተኛውም ቀን የገሊላ ክፍል በምትሆን ቃና ሰርግ ሆነ፤ የጌታችን የኢየሱስ እናትም በዚያ ነበረች። ^፪^ጌታችን ኢየሱስና ደቀ መዛሙርቱም ወደ ሰርጉ ታደሙ።

#### ስለ እናቱ ምልጃ

^፫\የወይን ጠጃቸውም ባለቀ ጊዜ እናቱ ጌታችን ኢየሱስን፥ "የወይን ጠጅ እኮ የላቸውም" አለችው። ^፬^ጌታችን ኢየሱስም፥ "አንቺ ሆይ፥ ካንቺ ጋር ምን አለኝ? ጊዜዬ ገና አልደረሰም" አላት። ^፭^እናቱም ለአሳላፊዎቹ፥ "የሚላችሁን ሁሉ አድርጉ" አለቻቸው።

#### ስለ መጀመሪያው ተአምር

^፮^በዚያም እንደ አይሁድ ልማድ የሚያነጹባቸው ስድስት የድንጋይ ጋኖች ነበሩ፤ ከእነርሱም እያንዳንዱ ሁለት ወይም ሦስት እንስራ ይይዙ ነበር። ^፯^ጌታችን ኢየሱስም፥ "ጋኖቹን ውኃ ሙሉአቸው" አላቸው፤ እስከ አፋቸውም እስከ ላይ ሞሉአቸው። ^፰^"አሁንም ቅዱና ወስዳችሁ ለአሳዳሪው ስጡት" አላቸው፤ ወስደውም ሰጡት። ^፱^አሳዳሪውም ያን የወይን ጠጅ የሆነውን ውኃ ቀምሶ አደረቀ፤ ከወዴት እንደ መጣም አላወቀም፤ የቀዱት አሳላፊዎች ግን ያውቁ ነበር። ውኃውን የሞሉ እነርሱ ነበሩና። ^፲^አሳዳሪውም ሙሽራውን ጠርቶ፥ "ሰው ሁሉ መልካሙን የወይን ጠጅ አስቀድሞ ያጠጣል፤ ከጠገቡ በኋላም ተርታውን ያመጣል፤ አንተ ግን መልካሙን የወይን ጠጅ እስካሁን አቈየህ" አለው። ^፲፩^ጌታችን ኢየሱስም በቃና ዘገሊላ ያደረገው የተአምራት መጀመሪያ ይህ ነው፤ ክብሩንም ገለጠ፤ ደቀ መዛሙርቱም አመኑበት።

### ክፍል 2፦ ዮሐ 4፥43-ፍጻሜ

#### ገሊላውያን እንደ ተቀበሉት።

^፵፫^ከሁለት ቀንም በኋላ ጌታችን ኢየሱስ ከዚያ ወጥቶ ወደ ገሊላ ሄደ። ^፵፬^ነቢይ በገዛ ሀገሩ እንደማይከብር እርሱ ራሱ ጌታችን ኢየሱስ መሰከረ። ^፵፭^ወደ ገሊላም ደግሞ በገባ ጊዜ ገሊላውያን ሁሉ ተቀበሉት፤ እነርሱ ለበዓል ሄደው ስለ ነበር በበዓሉ ቀን በኢየሩሳሌም ያደረገውን ተአምር አይተው ነበርና።

^፵፮^ጌታችን ኢየሱስም ውኃውን የወይን ጠጅ ወደ አደረገበት የገሊላ ክፍል ወደምትሆን ወደ ቃና ዳግመኛ ሄደ። በቅፍርናሆም ልጁ የታመመበት የንጉሥ ወገን የሆነ አንድ ሰው ነበረ፤ ^፵፯^እርሱም ጌታችን ኢየሱስ ከይሁዳ ወደ ገሊላ እንደመጣ በሰማ ጊዜ ወደ እርሱ ሄደ፤ ሊሞት ቀርቦ ነበርና ወርዶ ልጁን ያድንለት ዘንድ ለመነው፤ ^፵፰^ጌታችን ኢየሱስም፥ "ምልክትንና ድንቅ ሥራን ካላያችሁ አታምኑም" አለው። ^፵፱^ያም የንጉሥ ወገን የሆነ ሰው፥ "አቤቱ፥ ልጄ ሳይሞት ፈጥነህ ውረድ" አለው። ^፶^ጌታችን ኢየሱስም፥ "ሂድ፤ ልጅህስ ድኖአል" አለው፤ ያም ሰው፦ ጌታችን ኢየሱስ በነገረው ቃል አምኖ ሄደ። ^፶፩^ሲወርድም አገልጋዮቹ ተቀበሉትና፥ "ልጅህስ ድኖአል" ብለው ነገሩት። ^፶፪^የዳነባትን ሰዓቷንም ጠየቃቸው፤ "ትናንትና በሰባት ሰዓት ንዳዱ ተወው" አሉት። ^፶፫^አባቱም፥ ጌታችን ኢየሱስ፥ "ልጅህ ድኖአል" ባለበት ሰዓት እንደ ሆነች ዐወቀ፤ እርሱም፥ ቤተ ሰቦቹም ሁሉ አመኑ። ^፶፬^ዳግመኛም ጌታችን ኢየሱስ ከይሁዳ ወደ ገሊላ መጥቶ ያደረገው ሁለተኛው ተአምር ይህ ነው።

### ክፍል 3፦ ዮሐ 6፥1-ፍጻሜ

#### ወደ ጥብርያዶስ ስለ መሄዱ

^፩^ከዚህ በኋላ ጌታችን ኢየሱስ ወደ ገሊላ ባሕር ማዶ ወደ ጥብርያዶስ ሄደ። ^፪^በበሽተኞችም ላይ ያደረገውን ተአምራት ስለ አዩ ብዙ ሰዎች ተከተሉት፤ ^፫^ጌታችን ኢየሱስም ወደ ተራራ ወጣ፤ ከደቀ መዛሙርቱም ጋር በዚያ ተቀመጠ። ^፬^የአይሁድ የፋሲካ በዓልም ቀርቦ ነበር።

#### አምስቱን እንጀራና ሁለቱን ዓሣ ስለ ማበርከቱ

^፭^ጌታችን ኢየሱስም ዐይኖቹን አንሥቶ ብዙ ሰዎች ወደ እርሱ ሲመጡ አየና ፊልጶስን፥ "ለእነዚህ ሰዎች የምናበላቸው እንጀራ ከወዴት እንግዛ?" አለው። ^፮^ሲፈትነው ይህን አለ እንጂ፥ እርሱስ የሚያደርገውን ያውቅ ነበር። ^፯^ፊልጶስም መልሶ እንዲህ አለው፥ "ከእነርሱ ለእያንዳንዱ ጥቂት ጥቂት ይወስዱ ዘንድ የሁለት መቶ ዲናር እንጀራ አይበቃቸውም።" ^፰^ከደቀ መዛሙርቱም አንዱ የስምዖን ጴጥሮስ ወንድም እንድርያስ እንዲህ አለው፥ ^፱^"አምስት የገብስ እንጀራና ሁለት ዓሣ የያዘ ብላቴና በዚህ አለ፤ ነገር ግን እነዚህ ይህን ለሚያህል ሰው ምን ይበቃሉ?" ^፲^ጌታችን ኢየሱስም፥ "ሰዎቹን እንዲቀመጡ አድርጉ" አለ፤ የዚያ ቦታም ሣሩ ብዙ ነበር፤ ወንዶቹም በመስኩ ላይ ተቀመጡ፤ ቍጥራቸውም አምስት ሺህ ያህል ነበር። ^፲፩^ጌታችን ኢየሱስም ያን እንጀራ ይዞ አመሰገነ፤ ቈርሶም ለደቀ መዛሙርቱ ሰጣቸው፤ ደቀ መዛሙርቱም ለተቀመጡት ሰዎች ሰጡአቸው፤ ከዓሣውም እንዲሁ የፈለጉትን ያህል ሰጡአቸው። ^፲፪^ከጠገቡም በኋላ ደቀ መዛሙርቱን፥ "ከቍርስራሹ ምንም የሚወድቅ እንዳይኖር የተረፈውን ቍርስራሽ አንሡ፤" አላቸው። ^፲፫^እነርሱም ሰበሰቡ፥ በልተው ከጠገቡ በኋላም አምስቱ የገብስ እንጀራ የተረፈው ቍርስራሽ ዐሥራ ሁለት መሶብ ሞላ። ^፲፬^ሕዝቡም ጌታችን ኢየሱስ ያደረገውን ተአምራት አይተው፥ "ይህ በእውነት ወደ ዓለም የሚመጣው ነቢይ ነው" አሉ። ^፲፭^ጌታችን ኢየሱስም መጥተው ነጥቀው ሊያነግሡት እንደሚሹ ዐወቀባቸውና ብቻውን ወደ ተራራ ሄደ።

#### በባሕር ላይ ስለ መሄዱ

^፲፮^በመሸም ጊዜ ደቀ መዛሙርቱ ወደ ባሕር ወረዱ። ^፲፯^ወደ ታንኳም ወጡ፤ ወደ ባሕር ማዶ ወደ ቅፍርናሆምም ሄዱ፤ እነሆም፥ ፈጽሞ ጨለማ ሆነ፤ ጌታችን ኢየሱስም ወደ እነርሱ ገና አልመጣም ነበር። ^፲፰^ባሕሩ ግን ይታወክ ነበር፤ ጽኑ ነፋስ ይነፍስ ነበርና። ^፲፱^ሃያ አምስት ወይም ሠላሳ ምዕራፍ ያህል ከሄዱ በኋላ ጌታችን ኢየሱስን በባሕር ሲሄድ አዩት፤ ወደ ታንኳው በቀረበ ጊዜም ፈሩ። ^፳^እርሱም፥ "እኔ ነኝ፤ አትፍሩ" አላቸው። ^፳፩^ወደ ታንኳዪቱ ሊያወጡት ሲሹም ታንኳዪቱ ወዲያውኑ ሊሄዱ ወደ ወደዱበት ወደብ ደረሰች። ^፳፪^በማግሥቱም ከባሕሩ ዳር ቆመው የነበሩ ሰዎች ከአንዲት ታንኳ በቀር ከዚያ ሌላ ታንኳ እንዳልነበረ፥ ደቀ መዛሙርቱም ለብቻቸው ሄዱ እንጂ ጌታችን ኢየሱስ ከደቀ መዛሙርቱ ጋር ወደ ታንኳ እንዳልወጣ አዩ። ^፳፫^ደግሞም ጌታችን የባረከውን እንጀራ ከበሉበት ቦታ አቅራቢያ ከጥብርያዶስ ሌሎች ታንኳዎች መጥተው ነበር። ^፳፬^እነዚያ ሰዎችም ጌታችን ኢየሱስ፥ ደቀ መዛሙርቱም በዚያ እንዳልነበሩ ባዩ ጊዜ ጌታችን ኢየሱስን ይፈልጉት ዘንድ በእነዚያ ታንኳዎች ገብተው ወደ ቅፍርናሆም መጡ። ^፳፭^በባሕሩ ዳርም ባገኙት ጊዜ፥ "መምህር ሆይ፥ ወደዚህ መቼ መጣህ?" አሉት።

#### ስለ ሕይወት ምግብ

^፳፮^ጌታችን ኢየሱስም መልሶ እንዲህ አላቸው፥ "እውነት እውነት እላችኋለሁ፤ እናንተ የምትፈልጉኝ እንጀራ ስለ በላችሁና ስለ ጠገባችሁ ነው እንጂ ተአምራት ስለ አያችሁ አይደለም። ^፳፯^የሰው ልጅ ለሚሰጣችሁ ለዘለዓለም ሕይወት ለሚኖር መብል ሥሩ እንጂ ለሚጠፋው መብል አይደለም፤ ይህን እግዚአብሄር አብ አትሞታልና።" ^፳፰^"እንግዲህ የእግዚአብሔርን ሥራ እንሠራ ዘንድ ምን እናድርግ?" አሉት። ^፳፱^ጌታችን ኢየሱስም መልሶ፥ "ይህ የእግዚአብሔር ሥራ እርሱ በላከው ታምኑ ዘንድ ነው፤" አላቸው።

#### ምልክት ስለ መጠየቃቸው

^፴^እነርሱም እንዲህ አሉት፥ "የምትሠራውን አይተን በአንተ እናምን ዘንድ ምን ተአምራት ታደርጋለህ? ^፴፩^አባቶቻችንስ 'ሊበሉ እንጀራ ከሰማይ ተሰጣቸው' ተብሎ እንደ ተጻፈ በምድረ በዳ መና በሉ። "^፴፪^ጌታችን ኢየሱስም እንዲህ አላቸው፥ "እውነት እውነት እላችኋለሁ፤ ያን እንጀራ ከሰማይ የሰጣችሁ ሙሴ አይደለም፤ አባቴ ከሰማይ የእውነት እንጀራን ሰጥቶአችኋል እንጂ። ^፴፫^የእግዚአብሔር እንጀራ ከሰማይ የሚወርድ፤ ለዓለምም ሕይወትን የሚሰጥ ነውና።" ^፴፬^እነርሱም፥ "አቤቱ ከዚያ እንጀራ ሁልጊዜ ስጠን" አሉት።

### ክፍል 4፦ ዮሐ 7፥1-ፍጻሜ

#### ወደ ገሊላ ስለ መሄዱ

^፩^ከዚህ በኋላም ጌታችን ኢየሱስ በገሊላ ይመላለስ ነበረ፤ ወደ ይሁዳ ምድርም ሊሄድ አልወደደም፤ አይሁድ ሊገድሉት ይሹ ነበርና።

### ክፍል 5፦ ዮሐ 8፥1-ፍጻሜ

#### ስለ አመንዝራዪቱ ሴት

^፩^ጌታችን ኢየሱስም ወደ ደብረ ዘይት ሄደ።

## የረቡዕ

### ክፍል 1፦ ዮሐ 10፥22-ፍጻሜ

#### ስለ ቤተ መቅደስ መታደስ

^፳፪^በዚያም ወራት በኢየሩሳሌም የመቅደስ መታደስ በዓል ሆነ፤ ክረምትም ነበር።

### ክፍል 2፦ ዮሐ 11፥1-ፍጻሜ

#### ስለ አልዓዛር

^፩^የማርያምና የእኅቷ የማርታ መንደር በሚሆን በቢታንያ ስሙ አልዓዛር የሚባል የታመመ አንድ ሰው ነበር።

### ክፍል 3፦ ዮሐ 12፥20-ፍጻሜ

#### ለበዓል ስለ መጡ ሰዎች

^፳^ከጽርዕ ሰዎችም ይሰግዱ ዘንድ ለበዓል የወጡ ነበሩ።

## የሐሙስ

### ክፍል 1፦ ዮሐ 13፥1-ፍጻሜ

#### ጌታችን የደቀ መዛሙርቱን እግር እንዳጠበ

^፩^ከፋሲካ በዓል አስቀድሞ ጌታችን ኢየሱስ ከዚህ ዓለም ወደ ላከው ወደ ይሄድ ዘንድ ጊዜው እንደ ደረሰ ባወቀ ጊዜ በዓለም ያሉትን የወደዳቸውን ወገኖቹን ፈጽሞ ወደዳቸው።

### ክፍል 2፦ ዮሐ 14፥1-ፍጻሜ

#### ስለ እምነት

^፩^"ልባችሁ አይደንግጥ፤ በእግዚአብሔር እመኑ፤ በእኔም እመኑ።"

### ክፍል 3፦ ዮሐ 15፥1-ፍጻሜ

#### ጌታችን ኢየሱስ እውነተኛ የወይን ሐረግ ስለ መሆኑ

^፩^"እውነተኛ የወይን ሐረግ እኔ ነኝ፤ ተካዩም አባቴ ነው።"

### ክፍል 4፦ ዮሐ 16፥1-ፍጻሜ

#### በሃይማኖት ስለ መጽናት

^፩^"እንዳትሰናከሉ ይህን ነገርኋችሁ።"

### ክፍል 5፦ ዮሐ 17፥1-ፍጻሜ

#### ጌታችን ወደ አብ እንደ ጸለየ

^፩^ጌታችን ኢየሱስም ይህን ነገር ተናግሮ ዐይኖቹን ወደ ሰማይ አነሣና እንዲህ አለ፥ "አባት ሆይ፥ ሰዓቱ ደርሶአልና ልጅህ ያከብርህ ዘንድ ልጅህን አክብረው፤"

## የዐርብ

### ክፍል 1፦ ዮሐ 18፥1-ፍጻሜ

#### ይሁዳ ጌታችንን አሳልፎ ስለ መስጠቱ

^፩^ጌታችን ኢየሱስም ይህን ተናግሮ አትክልት ወደ አለበት ስፍራ ወደ ቄድሮስ ወንዝ ማዶ ከደቀ መዛሙርቱ ጋር ወጣ፤ ከደቀ መዛሙርቱ ጋር ወደዚያ ገባ። ^፪^አሳልፎ የሚሰጠው ይሁዳም ያን ስፍራ ያውቀው ነበር፤ ጌታችን ኢየሱስ ከደቀ መዛሙርቱ ጋር ወደዚያ ብዙ ጊዜ ይሄድ ነበርና። ^፫^ይሁዳም ከካህናት አለቆችና ከፈሪሳውያን ወታደሮችን ተቀበለ፤ ሎሌዎቻቸውንም በረዳትነት ወሰደ፤ ፋኖስና የችቦ መብራት፥ የጦር መሣሪያም ይዞ ወደዚያ ሄደ። ^፬^ጌታችን ኢየሱስም የሚደርስበትን ሁሉ ዐውቆ ወደ እነርሱ ወደ ውጭ ወጣና፥ "ማንን ትሻላችሁ?" አላቸው። ^፭^"የናዝሬቱን ኢየሱስን" ብለው መለሱለት፤ ^፮^ጌታችን ኢየሱስም፥ "አኔ ነኝ" ባላቸው ጊዜ፤ ወደ ኋላቸው ተመልሰው በምድር ላይ ወደቁ። ^፯^ከዚህም በኋላ እንደገና፥ "ማንን ትሻላችሁ?" ብሎ ጠየቃቸው፤ እነርሱም፥ "የናዝሬቱን ኢየሱስን" አሉት። ^፰^ጌታችን ኢየሱስም፥ "እኔ ነኝ አልኋችሁ፤ እኔን የምትሹ ከሆነ እነዚህን ተዉአቸው፤ ይሂዱ" አላቸው። ^፱^ይህም፥ "ከእነዚህ ከሰጠኸኝ እንድ ስንኳ አልጠፋም" ያለው ቃሉ ይፈጸም ዘንድ ነው። ^፲^ስምዖን ጴጥሮስም ሾተል ነበረው፤ ሾተሉንም መዝዞ የሊቀ ካህናቱን አገልጋይ መትቶ ቀኝ ጆሮውን ቈረጠው፤ የዚህም አገልጋይ ስም ማልኮስ ይባል ነበር። ^፲፩^ጌታችን ኢየሱስም ጴጥሮስን፥ "ሾተልህን ወደ አፎቷ መልስ፤ አብ የሰጠኝን ጽዋ ሳልጠጣ እተወዋለሁን?" አለው።

#### ወደ ሊቃነ ካህናት ስለ መሄዱ

^፲፪^ጭፍሮችና የሺ አለቃው፥ የአይሁድም ሎሌዎች ጌታችን ኢየሱስን ይዘው አሰሩት። ^፲፫^አስቀድሞም ወደ ሐና ወሰዱት፤ በዚያች ዓመት የካህናት አለቃ ለነበረው ለቀያፋ አማቱ ነበርና። ^፲፬^ቀያፋም "ስለ ሕዝቡ ሁሉ አንድ ሰው ቢሞት ይሻላል" ብሎ አይሁድን የመከራቸው ነበር።

#### ስለ ጴጥሮስ ክህደት

^፲፭^ስምዖን ጴጥሮስና ሌላው ደቀ መዝሙርም ጌታችን ኢየሱስን ከሩቅ ተከተሉት፤ ያ ደቀ መዝሙር ግን በሊቃነ ካህናቱ ዘንድ የታወቀ ነበር፤ ከጌታችን ኢየሱስ ጋርም ወደ ሊቀ ካህናቱ ግቢ ገባ። ^፲፮^ጴጥሮስ ግን በስተውጭ በበሩ ቆሞ ነበር፤ ያም በሊቀ ካህናቱ ዘንድ ይታወቅ የነበረው ሌላው ደቀ መዝሙር ወጣና ለበረኛዪቱ ነግሮ ጴጥሮስን አስገባው። ^፲፯^በረኛዪቱ አገልጋይም፥ "አንተም ከዚያ ሰው ደቀ መዛሙርት ወገን አይደለህምን?" አለችው፤ እርሱም፥ "አይደለሁም" አላት። ^፲፰^አገልጋዮችና ሎሌዎችም በዚያ ቆመው እሳት አንድደው ይሞቁ ነበር፤ የዚያች ሌሊት ብርድ ጽኑ ነበርና፤ ጴጥሮስም ከእነርሱ ጋር ቆሞ ይሞቅ ነበረ።

#### ሊቀ ካህናቱ እንደ ጠየቀው

^፲፱^ሊቀ ካህናቱም ጌታችን ኢየሱስን፦ ስለ ደቀ መዛሙርቱና ስለ ትምህርቱ ጠየቀው። ^፳^ጌታችን ኢየሱስም መልሶ እንዲህ አለው፥ "እኔ ለዓለም በግልጥ ተናገርሁ፤ አይሁድ ሁሉ በሚሰበሰቡበት በምኵራብም፥ በቤተ መቅደስም ሁልጊዜ አስተማርሁ፤ በስውርም የተናገርሁት አንዳች ነገር የለም። ^፳፩^እንግዲህ እኔን ለምን ትጠይቀኛለህ? የተናገርሁትን የሰሙኝን ጠይቃቸው፤ እኔም የተናገርሁትን እነሆ፥ እነርሱ ያውቃሉ።" ^፳፪^ይህንም ባለጊዜ ከቆሙት ሎሌዎች አንዱ፥ "ለሊቀ ካህናቱ እንዲህ ትመልስለታለህን?" ብሎ ጌታችን ኢየሱስን በጥፊ መታው። ^፳፫^ጌታችን ኢየሱስም መልሶ፥ "ክፉ ተናግሬ እንደ ሆንሁ ግን ለምን ትመታኛለህ?" አለው። ^፳፬^ሐናም ጌታችን ኢየሱስን እንደ ታሰረ ወደ ሊቀ ካህናቱ ወደ ቀያፋ ላከው።

^፳፭^ስምዖን ጴጥሮስም ቆሞ እሳት ይሞቅ ነበር፤ "አንተስ ከእርሱ ደቀ መዛሙርት ወገን አይደለህምን?" አሉት፤ እርሱም፥ "አይደለሁም" ብሎ ካደ። ^፳፮^ጴጥሮስ ጆሮውን ከቈረጠው ሰው ዘመዶች ወገን የሆነ ከሊቀ ካህናቱ አገልጋዮችም አንድ ሰው፥ "እኔ በአትክልት ቦታ ውስጥ ከእርሱ ጋር አይቼህ አልነበረምን?" አለው። ^፳፯^ጴጥሮስም ደግሞ ካደ፤ ያን ጊዜም ዶሮ ጮኸ።

#### ጌታችን በጲላጦስ ፊት ስለ መቆሙ

^፳፰^ጌታችን ኢየሱስንም ከቀያፋ ወደ ፍርድ አደባባይ ወሰዱት፤ አይሁድ ግን ፈጽሞ ስለ ነጋ የፋሲካውን በግ ሳይበሉ እንዳይረክሱ ወደ ፍርድ አደባባይ አልገቡም። ^፳፱^ጲላጦስም ወደ እነርሱ ወደ ውጭ ወጥቶ፥ "ይህን ሰው ወደ እኔ ያመጣችሁበት በደሉ ምንድነው?" አላቸው። ^፴^እነርሱም፥ "ክፉ የሠራ ባይሆንስ ወደ አንተ አሳልፈን ባልሰጠነው ነበር" ብለው መለሱለት። ^፴፩^ጲላጦስም፥ "እናንተ ወስዳችሁ እንደ ሕጋችሁ ፍረዱበት" አላቸው፤ አይሁድም፥ "እኛስ ማንንም ልንገድል አልተፈቀደልንም" አሉት። ^፴፪^ይህም በምን ዐይነት ሞት ይሞት ዘንድ እንዳለው ሲያመለክት የተናገረው የጌታችን የኢየሱስ ቃል ይፈጸም ዘንድ ነው።

^፴፫^ጲላጦስም እንደገና ወደ ፍርድ አደባባይ ገብቶ ጌታችን ኢየሱስን ጠራና፥ "የአይሁድ ንጉሥ አንተ ነህን?" አለው። ^፴፬^ጌታችን ኢየሱስም፥ "ይህን የምትናገር ከራስህ ነውን? ወይስ ስለ እኔ የነገረህ ሌላ አለን?" ብሎ መለሰለት። ^፴፭^ጲላጦስም መልሶ፥ "እኔ አይሁዳዊ ነኝን? ለእኔ አሳልፈው የሰጡህ ወገኖችህና ሊቃነ ካህናት አይደሉምን?" ኧረ ምን አድረገሃል?" አለው። ^፴፮^ጌታችን ኢየሱስም፥ "የእኔ መንግሥት ከዚህ ዓለም አይደለችም፤ መንግሥቴስ በዚህ ዓለም ብትሆን ኖሮ ለአይሁድ እንዳልሰጥ አሽከሮቼ በተዋጉልኝ ነበር፤ አሁንም መንግሥቴ ከዚህ አይደለችም" ብሎ መለሰለት። ^፴፯^ጲላጦስም፥ "እንግዲያ አንተ ንጉሥ ነህን?" አለው፤ ጌታችን ኢየሱስም መልሶ፥ "እኔ ንጉሥ እንደ ሆንሁ አንተ ራስህ ትላለህ፤ እኔ ስለዚህ ተወለድሁ፤ ስለዚህም ለእውነት ልመሰክር ወደ ዓለም መጣሁ፤ ከእውነት የሆነ ሁሉ ቃሌን ይሰማኛል" አለው። ^፴፰^ጲላጦስም፥ "እውነት ምንድነው?" አለው፤ ይህንም ተናግሮ ዳግመኛ ወደ አይሁድ ወጣና እንዲህ አላቸው፥ "እኔ አንዲት ስንኳን በደል አላገኘሁበትም። ^፴፱^ነገር ግን በየዓመቱ በፋሲካ በዓል ከእስረኞች አንድ እንድፈታላችሁ ልማድ አላችሁ፤ እንግዲህ የአይሁድን ንጉሥ ልፈታላችሁ ትወዳላችሁን?" አላቸው። ^፵^ዳግመኛም ድምፃቸውን ከፍ አድርገው፥ "በርባንን እንጂ ይህን አይደለም" አሉ፤ በርባን ግን ወንበዴ ነበር።

### ክፍል 2፦ ዮሐ 19፥1-ፍጻሜ

#### አይሁድ ጌታን እንደ ገረፉትና እንደ ተዘባበቱበት

^፩^ከዚህም በኋላ ጲላጦስ ጌታችን ኢየሱስን ይዞ ገረፈው። ^፪^ጭፍሮችም የእሾህ አክሊል ጐንጕነው በራሱ ላይ ደፉበት፤ የቀይ ሐር መጐናጸፊያም አለበሱት። ^፫^ወደ እርሱም እየመጡ፥ "የአይሁድ ንጉሥ ሆይ፥ ሰላም ለአንተ ይሁን" ይሉት ነበር፤ በጥፊም ይመቱት ነበር። ^፬^ጲላጦስም እንደገና ወደ ውጭ ወጣና፥ "እነሆ፥ በእርሱ ላይ አንዲት በደል ስንኳን ያገኘሁበት እንደሌለ ታውቁ ዘንድ ወደ ውጭ አወጣላችኋለሁ" አላቸው። ^፭^ጌታችን ኢየሱስም የእሾህ አክሊል ደፍቶ፥ የቀይ ሐር መጐናጸፊያም ለብሶ ወደ ውጭ ወጣ፤ ጲላጦስም፥ "እነሆ፥ ሰውዬው" አላቸው። ^፮^ሊቃነ ካህናትና ሎሌዎቻቸውም ባዩት ጊዜ፥ "ስቀለው! ስቀለው!" እያሉ ጮሁ፤ ጲላጦስም፥ "እናንተ ራሳችሁ ውሰዱና ስቀሉት፤ እኔስ በእርሱ ላይ በደል አላገኘሁበትም" አላቸው። ^፯^አይሁድም መልሰው፥ "እኛ ሕግ አለን፤ እንደ ሕጋችንም ሊሞት ይገባል፤ ራሱን የእግዚአብሔር ልጅ አድርጎአልና" አሉት። ^፰^ጲላጦስም ይህን ነገር ሰምቶ እጅግ ፈራ።

#### ጲላጦስ ዳግመኛ እንደ መረመረው

^፱^ደግሞም ወደ ፍርድ አደባባይ ገባና ጌታችን ኢየሱስን፥ "አንተ ከወዴት ነህ?" አለው፤ ጌታችን ኢየሱስ ግን ምንም አልመለሰለትም። ^፲^ጲላጦስም፥ "ለእኔም አትነግረኝምን? ልሰቅልህ ሥልጣን እንደ አለኝ፥ ወይም ልፈታህ ሥልጣን እንዳለኝ፥ አታውቅምን?" አለው። ^፲፩^ጌታችን ኢየሱስም፥ "ከሰማይ ካልተሰጠህ በቀር በእኔ ላይ አንዳች ሥልጣን የለህም፤ ስለዚህ ለአንተ አሳልፎ የሰጠኝ ሰው ታላቅ ኀጢኣት አለበት" አለው። ^፲፪^ስለዚህም ጲላጦስ ሊፈታው ወድዶ ነበር፤ አይሁድ ግን፥ "ይህን ከፈታኸው የቄሣር ወዳጅ አይደለህም፤ ራሱን ንጉሥ የሚያደርግ ሰው ሁሉ በቄሣር ላይ የሚያምፅ ነውና" ብለው ጮሁ"

#### ጲላጦስ ወደ ሊቶስጥሮስ እንደ አወጣው

^፲፫^ጲላጦስም ይህን ሰምቶ ጌታችን ኢየሱስን ወደ ውጭ አወጣው፤ በዕብራይስጥም ገበታ ተብሎ በሚጠራው "ጸፍጸፍ" በሚሉት ቦታ ላይ በወንበር ተቀመጠ። ^፲፬^የፋሲካም የመዘጋጀት ቀን ነበር፤ ጊዜውም ስድስት ሰዓት ያህል ነበር፤ ጲላጦስም አይሁድን፥ "እነሆ፥ ንጉሣችሁ" አላቸው፤ ^፲፭^እነርሱ ግን፥ "አስወግደው! ስቀለው!" እያሉ ጮሁ። ጲላጦስም፥ "ንጉሣችሁን ልስቀለውን?" አላቸው፤ ሊቃነ ካህናቱም፥ "ከቄሣር በቀር ሌላ ንጉሥ የለንም" ብለው መለሱ።

#### ጌታችን ስለ መሰቀሉ

^፲፮^ከዚህ በኋላ ሊሰቅሉት አሳልፎ ሰጣቸው፤ ጌታችን ኢየሱስንም ተቀብለው ወሰዱት። ^፲፯^መስቀሉንም ተሸክሞ በዕብራይስጥ ጎልጎታ ወደ ተባለው ቀራንዮ ወደሚባል ቦታ ወጣ። ^፲፰^በዚያም ሰቀሉት፤ ከእርሱም ጋር አንዱን በቀኝ፥ አንዱንም በግራ አድርገው ሌሎች ሁለት ወንበዴዎችን ሰቀሉ፤ ኢየሱስንም በመካከላቸው ሰቀሉ። ^፲፱^ጲላጦስም ጽሕፈት ጽፎ በመስቀሉ አኖረ፤ ጽሕፈቱም፥ "የአይሁድ ንጉሥ የናዝሬቱ ኢየሱስ" የሚል ነበር። ^፳^ከአይሁድም ይህቺን ጽሕፈት ያነበብዋት ብዙዎች ነበሩ፤ ጌታችን ኢየሱስን የሰቀሉበት ቦታ ለከተማ ቅርብ ነበርና፤ ጽሕፈቱም የተጻፈው በዕብራይስጥ፥ በሮማይስጥና በግሪክ ነበር። ^፳፩^ሊቃነ ካህናትም ጲላጦስን አሉት፥ "እርሱ ራሱ 'እኔ የአይሁድ ንጉሥ ነኝ' እንዳለ እንጂ የአይሁድ ንጉሥ ብለህ አትጻፍ።" ^፳፪^ጲላጦስም፥ "የጻፍሁትን ጻፍሁ" ብሎ መለሰላቸው።

#### ልብሱን እንደ ተካፈሉ

^፳፫^ጭፍሮችም ጌታችን ኢየሱስን በሰቀሉት ጊዜ ልብሶቹን ወስደው ከጭፍሮቹ ለእያንዳንዱ አራት ክፍል አድርገው መደቡት፤ ቀሚሱንም ወሰዱ፤ ቀሚሱም ከላይ ጀምሮ የተሠራ ሥረወጥ እንጂ የተሰፋ አልነበረም። ^፳፬^እርስ በርሳቸውም፥ "ዕጣ እንጣጣልና ለደረሰ ይድረሰው እንጂ አንቅደደው ተባባሉ፤" ይህም "ልብሶቼን ለራሳቸው ተካፈሉ፤ በቀሚሴም ላይ ዕጣ ተጣጣሉ" ያለው የመጽሐፍ ቃል ይፈጸም ዘንድ ነው፤ ጭፍሮችም እንዲሁ አደረጉ።

#### ጌታ እናቱን ለደቀ መዝሙሩ አደራ ስለ መስጠቱ

^፳፰^በጌታችን በኢየሱስ መስቀል አጠገብም እናቱ፥ የእናቱ እኅት፥ የቀለዮጳም ሚስት ማርያም፥ መግደላዊት ማርያምም ቆመው ነበር። ^፳፮^ጌታችን ኢየሱስም እናቱንና የሚወደውን ደቀ መዝሙሩን ቆመው ባያቸው ጊዜ እናቱን፥ "አንች ሆይ፥ እነሆ፥ ልጅሽ" አላት። ^፳፯^ከዚህም በኋላ ደቀ መዝሙሩን፥ "እናትህ እነኋት" አለው፤ ከዚያችም ሰዓት ጀምሮ ደቀ መዝሙሩ ተቀብሎ ወደ ቤቱ ወሰዳት።

#### ስለ ጌታችን ሞት

^፳፰^ከዚህም በኋላ ጌታችን ኢየሱስ ሁሉ እንደ ተፈጸመ ባየ ጊዜ የመጽሐፉ ቃል ይፈጸም ዘንድ "ተጠማሁ" አለ። ^፳፱^በዚያም ሆምጣጤ የመላበት ማሰሮ ነበር፤ እነርሱም ሆምጣጤውን በሰፍነግ ሞልተው በስምዛ ዘንግ ከአፉ አገናኝተው ጨመቁት። ^፴^ጌታችን ኢየሱስም ሆምጣጤውን ቀምሶ፥ "ሁሉ ተፈጸመ" አለ፤ ራሱንም አዘንብሎ ነፍሱን ሰጠ።

#### ከመስቀል ስለ መውረዱ

^፴፩^አይሁድ ግን የመዘጋጀት ቀን ነበርና፥ የዚያች ሰንበትም ቀን ታላቅ ናትና "ሥጋቸው በሰንበት በመስቀል ላይ አይደር" አሉ፤ ጭን ጭናቸውንም ሰብረው ያወርዷቸው ዘንድ ጲላጦስን ለመኑት። ^፴፪^ጭፍሮችም መጥተው ከእርሱ ጋር የተሰቀሉትን የአንደኛውንና የሁለተኛውን ጭኖች ሰበሩ። ^፴፫^ወደ ጌታችን ኢየሱስም ሄደው ፈጽሞ እንደ ሞተ ባዩ ጊዜ ጭኑን አልሰበሩም። ^፴፬^ነገር ግን ከጭፍሮቹ አንዱ የቀኝ ጎኑን በጦር ወጋው፤ ያን ጊዜም ከእርሱ ደምና ውኃ ወጣ። ^፴፭^ያየውም መሰከረ፤ ምስክርነቱም እውነት ነው፤ እርሱም እናንተ ልታምኑ እውነት እንደሚናገር ያውቃል። ^፴፮^ይህ ሁሉ የሆነው "ከእርሱ ዐፅሙን አትስበሩ" ያለው የመጽሐፍ ቃል ይፈጸም ዘንድ ነው። ^፴፯^ሌላዉም መጽሐፍ ደግሞ "የወጉትን ያዩታል" ይላል።

#### ወደ መቃብር ስለ መውረዱ

^፴፰^ከዚህም በኋላ አይሁድን ስለፈራ በስውር የጌታችን ደቀ መዝሙር የነበረው የአርማትያስ ሰው ዮሴፍ የጌታችን የኢየሱስን ሥጋ ይወስድ ዘንድ ጲላጦስን ለመነው፤ ጲላጦስም ፈቀደለት። እርሱም ሄዶ የጌታችን የኢየሱስን ሥጋ ወሰደ። ^፴፱^ቀድሞ በሌሊት ወደ ጌታችን ኢየሱስ ሄዶ የነበረው ኒቆዲሞስም መጣ፤ ቀብተውም የሚቀብሩበትን መቶ ወቄት የከርቤና የሬት ቅልቅል ሽቶ አመጣ። ^፵^እንደ አይሁድ አገናነዝ ሥርዐትም የጌታችን የኢየሱስን ሥጋ ወስደው ከሽቱ ጋር በበፍታ ገነዙት። ^፵፩^በዚያም በተሰቀለበት ቦታ የአትክልት ስፍራ ነበር፤ በዚያ የአትክልት ስፍራ ውስጥም በውስጡ ሰው ያልተቀበረበት አዲስ መቃብር ነበር። ^፵፪^ጌታችን ኢየሱስንም በዚያ ቀበሩት፤ ለአይሁድ የመሰናዳት ቀን ነበርና፤ መቃብሩም ለሰቀሉበት ቦታ ቅርብ ነበር።

## የቀዳሚት ሰንበት

### ክፍል 1፦ ዮሐ 2፥12-ፍጻሜ

#### ወደ ኢየሩሳሌም ስለ መውጣቱ

^፲፪^ከዚህም በኋላ እርሱና እናቱ፥ ወንድሞቹና ደቀ መዛሙርቱም ወደ ቅፍርናሆም ወረዱ፤ በዚያም ብዙ ቀን ያይደለ ጥቂት ቀን ተቀመጡ። ^፲፫^የአይሁድም የፋሲካቸው በዓል ቀርቦ ነበር፤ ጌታችን ኢየሱስም ወደ ኢየሩሳሌም ወጣ። ^፲፬^በቤተ መቅደስም በሬዎችንና በጎችን፥ ርግቦችንም የሚሸጡትን፥ ገንዘብ ለዋጮችንም ተቀምጠው አገኘ። ^፲፭^የገመድም ጅራፍ አበጀ፤ በጎችንና በሬዎችን፥ ሁሉንም ከቤተ መቅደስ አስወጣ፤ የለዋጮችንም ገንዘብ በተነ፤ ገበታዎቻቸውንም ገለበጠ። ^፲፮^ርግብ ሻጮችንም፥ "ይህን ከዚህ አውጡ፤ የአባቴን ቤት የንግድ ቤት አታድርጉ" አላቸው። ^፲፮^ደቀ መዛሙርቱም፥ "የቤትህ ቅናት በላኝ" የሚል ተጽፎ እንዳለ ዐሰቡ።

#### ስለ ሞቱና ስለ መነሣቱ

^፳፰^አይሁድም መልሰው፥ "ይህን የምታደርግ ምን ምልክት ታሳያለህ?" አሉት። ^፲፱^ጌታችን ኢየሱስም፥ "ይህን ቤተ መቅደስ አፍርሱት፤ በሦስተኛውም ቀን አነሣዋለሁ" ብሎ መለሰላቸው። ^፳^አይሁድም፥ "ይህ ቤተ መቅደስ በአርባ ስድስት ዓመት ተሠራ፤ አንተስ በሦስት ቀኖች ውስጥ ታነሣዋለህን?" አሉት። ^፳፩^እርሱ ግን ይህን የተናገረው ቤተ መቅደስ ስለተባለ ሰውነቱ ነበር። ^፳፪^ከሙታን በተነሣ ጊዜም ደቀ መዛሙርቱ ስለዚህ እንደነገራቸው ዐሰቡ፤ በመጻሕፍት ቃልና ጌታችን ኢየሱስ በነገራቸውም ነገር አመኑ።

#### በበዓሉ ውስጥ ብዙዎቹ ስለ ማመናቸው

^፳፫^ጌታችን ኢየሱስም በፋሲካ በዓል በኢየሩሳሌም ሳለ ብዙ ሰዎች ያደረገውን ተአምራት ባዩ ጊዜ በስሙ አመኑ። ^፳፬^እርሱ ጌታችን ኢየሱስ ግን አያምናቸውም ነበር፤ ሁሉን እያንዳንዱን ያውቀዋልና። ^፳፭^የሰውንም ግብሩን ሊነግሩት አይሻም፤ እርሱ በሰው ያለውን ያውቅ ነበርና። 

### ክፍል 2፦ ዮሐ 5፥1-ፍጻሜ

#### ጌታችን መፃጕዕን እንደ ፈወሰው

^፩^ከዚህም በኋላ በአይሁድ በዓል እንዲህ ሆነ፤ ጌታችን ኢየሱስ ወደ ኢየሩሳሌም ወጣ።^፪^በኢየሩሳሌም በበጎች በር አጠገብ መጠመቂያ ነበረች፤ ስምዋንም በዕብራይስጥ ቤተ ሳይዳ ይሉአታል፤ አምስት እርከኖችም ነበሩአት። ^፫^በዚያ ዕውሮችና አንካሶች፥ ሰውነታቸውም የሰለለ ብዙ ድውያን ተኝተው የውኃውን መናወጥ ይጠባበቁ ነበር። ^፬^የእግዚአብሔርም መልአክ ወደ መጠመቂያው ወርዶ ውኃውን በሚያናውጠው ጊዜ፥ ከውኃው መናወጥ በኋላ መጀመሪያ ወርዶ የሚጠመቅ ካለበት ደዌ ሁሉ ይፈወስ ነበርና። ^፭^በዚያም ከታመመ ሠላሳ ስምንት ዓመት የሆነው አንድ ሰው ነበር። ^፮^ጌታችን ኢየሱስም ያን ሰው በአልጋው ተኝቶ ባየ ጊዜ በደዌ ብዙ ዘመን እንደ ቈየ ዐውቆ፥ "ልትድን ትወዳለህን?"

### ክፍል 3፦ ዮሐ 9፥1-ፍጻሜ

#### ዕዉር ሆኖ የተወለደውን ስለ ማዳኑ

^፩^ከዚያም ሲያልፍ ዕዉር ሆኖ የተወለደውን ሰው አየ።

### ክፍል 4፦ ዮሐ 10፥1-22

#### የበጎች በር ምሳሌ

^፩^"እውነት እውነት እላችኋለሁ፤ ወደ በጎች ስፍራ በበሩ የማይገባ፥ በሌላም በኩል የሚገባ ሌባ፥ ወንበዴም ነው።"

### ክፍል 5፦ ዮሐ 12፥1-12

#### ጌታችንን ሽቱ ስለ ቀባችው ሴት

^፩^ፋሲካ ከሚውልበት ከስድስተኛው ቀን አስቀድሞ ጌታችን ኢየሱስ ከሙታን ያስነሣው አልዓዛር ወደ ነበረበት ወደ ቢታንያ መጣ። ^፪^በዚያም ምሳ አደረጉለት፤ ማርታም ታሳልፍላቸው ነበር፤ አብረውት ምሳ ከበሉትም አንዱ አልዓዛር ነበር። ^፫^ማርያም ግን ዋጋዉ የከበረና የበዛ አንድ ነጥር የጥሩ ናርዶሽ ሽቱ ወሰደችና የጌታችን ኢየሱስን እግር ቀባችው፤ በፀጕሯም አሸችው፤ የዚያ ሽቱ መዓዛም ቤቱን መላው። ^፬^ከደቀ መዛሙርቱ አንዱ የነበረ ያሲዘው ዘንድ ያለው የስምዖን ልጅ አስቆሮታዊው ይሁዳ ግን እንዲህ አለ። ^፭^"ለነዳያን ይሰጥ ዘንድ ይህን ሽቱ ለሦስት መቶ ዲናር ለምን አልሸጡትም?" ^፮^ይህንም ያለ፥ ድሆች አሳዝነውት አይደለም፤ ሌባ ነበርና፥ ሙዳየ ምጽዋቱንም ሲጠብቅ በውስጡ ከሚገባው ይወስድ ነበርና ስለዚህ ነው እንጂ። ^፯^ጌታችን ኢየሱስም እንዲህ አለ፥ "ለምቀበርበት ቀን ትጠብቀው ዘንድ ተዉአት። ^፰^ድሆች ግን ዘወትር አብረዋችሁ አሉ፤ ዘወትርም ታገኙአቸዋላችሁ፤ በወደዳችሁም ጊዜ መልካም ታደርጉላቸዋላችሁ፤ እኔን ግን ዘወትር የምታገኙኝ አይደለም።"

^፱^ከአይሁድም ብዙ ሰዎች ጌታችን ኢየሱስ በዚያ እንዳለ ባወቁ ጊዜ ወደ እርሱ መጡ፤ የመጡትም ጌታችን ኢየሱስን ለማየት ብቻ አይደለም፤ ጌታችን ኢየሱስ ከሙታን ለይቶ ያስነሣዉን አልዓዛርንም ያዩ ዘንድ ነበር እንጂ። ^፲^የካህናት አለቆችም አልዓዛርን ሊገድሉት ተማከሩ። ^፲፩^ከአይሁድ ብዙዎች ስለ እርሱ እየሄዱ በጌታችን በኢየሱስ ያምኑ ነበርና።

## የእሑድ

### ክፍል 1፦ ዮሐ 3፥1-22

#### ፈሪሳዊው ኒቆዲሞስ ወደ ኢየሱስ ስለ መምጣቱ

^፩^ከፈሪሳውያን ወገን የአይሁድ አለቃ የሆነ ኒቆዲሞስ የተባለ አንድ ሰው ነበረ።

### ክፍል 2፦ ዮሐ 12፥12-19

#### ወደ ኢየሩሳሌም ስለ መግባቱ

^፲፪^በማግሥቱም ለበዓል መጥተው የነበሩ ብዙ ሰዎች ጌታችን ኢየሱስ ወደ ኢየሩሳሌም እንደሚመጣ በሰሙ ጊዜ፥

### ክፍል 3፦ ዮሐ 21፥1-ፍጻሜ

#### ለሐዋርያት በጥብርያዶስ ባሕር ስለ መገለጡ

^፩^ከዚህም በኋላ ጌታችን ኢየሱስ በጥብርያዶስ ባሕር አጠገብ ለደቀ መዛሙርቱ እንደገና ተገለጠላቸው፤ እንዲህም ተገለጠላቸው።

#### ጌታችን ጴጥሮስን ትወደኛለህ ወይ ብሎ እንደ ጠየቀው

^፲፭^ምሳም ከበሉ በኋላ ጌታችን ኢየሱስ፦ ስምዖን ጴጥሮስን፥ "የዮና ልጅ ስምዖን ሆይ፥ ከእነዚህ ይልቅ ትወደኛለህን?" አለው፤ እርሱም፥ "አዎን፥ ጌታዬ ሆይ፥ እኔ እንደምወድህ አንተ ታውቃለህ" አለው፤ ጌታችን ኢየሱስም፥ "በጎቼን ጠብቅ" አለው። ^፲፮^ዳግመኛም፥ "የዮና ልጅ ስምዖን ሆይ፥ ትወደኛለህን?" አለው፤ እርሱም፥ "አዎን፥ ጌታዬ ሆይ፥ እኔ እንደምወድህ አንተ ታውቃለህ" አለው፤ "ጠቦቶቼን አሰማራ" አለው። ^፲፯^ሦስተኛ ጊዜም፥ "የዮና ልጅ ስምዖን ሆይ፥ ትወደኛለህን?" አለው፤ ጴጥሮስም ሦስት ጊዜ ትወደኛለህን? ስላለው ተከዘ፤ "ጌታዬ ሆይ፥ አንተ ሁሉን ታውቃለህ፤ እኔም እንደምወድህ አንተ ታውቃለህ" አለው፤ "እንኪያስ ግልገሎቼን ጠብቅ" አለው። ^፲፰^"እውነት እውነት እልሃለሁ፤ አንተ ጐልማሳ ሳለህ በገዛ እጅህ ወገብህን ታጥቀህ ወደ ወደድኸው ትሄድ ነበር፤ በሸመገልህ ጊዜ ግን እጆችህን ትዘረጋለህ፤ ወገብህንም ሌላ ያስታጥቅሃል፤ ወደማትወደውም ይወስድሃል።" ^፲፱^በምን ሞት እግዚአብሔርን ያከብር ዘንድ እንዳለው ሲያመለክት ይህን ተናገረ፤ ይህንም ብሎ ተከተለኝ አለው።

#### ስለ ወንጌላዊው ዮሐንስ

^፳^ጴጥሮስም መለስ ብሎ ጌታችን ኢየሱስ ይወደው የነበረውን ያን ደቀ መዝሙር ሲከተለው አየ፤ እርሱም ራት ሲበሉ በጌታችን በኢየሱስ አጠገብ የነበረውና "ጌታ ሆይ፥ አሳልፎ የሚሰጥህ ማነው?" ያለው ነው። ^፳፩^ጴጥሮስም እርሱን አይቶ፥ "ጌታ ሆይ፥ ይህስ እንዴት ይሆናል?" አለው። ^፳፪^ጌታችን ኢየሱስም፥ "እስክመጣ ይኖር ዘንድ ብወድድስ አንተን ምን አግዶህ፤ አንተ ግን ተከተለኝ" አለው። ^፳፫^ያም ደቀ መዝሙር እንደማይሞት ይህ ነገር በወንድሞች ዘንድ ተነገረ፤ ጌታችን ኢየሱስ ግን፥ "እስክመጣ ድረስ ይኖር ዘንድ ብወድድስ አንተን ምን አግዶህ" አለ እንጂ አይሞትም አላለውም።

^፳፬^ስለዚህ ነገር ምስክር የሆነ፥ ስለ እርሱም ይህን የጻፈ ይህ ደቀ መዝሙር ነው፤ ምስክርነቱም እውነት እንደሆነ እኛ እናውቃለን።

^፳፭^ጌታችን ኢየሱስ የሠራቸው ሌሎች ብዙ ሥራዎች አሉ፤ ሁሉ እያንዳንዱ ቢጻፍ ግን የተጻፉት መጻሕፍት ዓለም ስንኳን ባልቻላቸውም ነበር።

## የዘወትር ፍጻሜ

#### ጌታችን ጴጥሮስን ትወደኛለህ ወይ ብሎ እንደ ጠየቀው

^፲፭^ምሳም ከበሉ በኋላ ጌታችን ኢየሱስ፦ ስምዖን ጴጥሮስን፥ "የዮና ልጅ ስምዖን ሆይ፥ ከእነዚህ ይልቅ ትወደኛለህን?" አለው፤ እርሱም፥ "አዎን፥ ጌታዬ ሆይ፥ እኔ እንደምወድህ አንተ ታውቃለህ" አለው፤ ጌታችን ኢየሱስም፥ "በጎቼን ጠብቅ" አለው። ^፲፮^ዳግመኛም፥ "የዮና ልጅ ስምዖን ሆይ፥ ትወደኛለህን?" አለው፤ እርሱም፥ "አዎን፥ ጌታዬ ሆይ፥ እኔ እንደምወድህ አንተ ታውቃለህ" አለው፤ "ጠቦቶቼን አሰማራ" አለው። ^፲፯^ሦስተኛ ጊዜም፥ "የዮና ልጅ ስምዖን ሆይ፥ ትወደኛለህን?" አለው፤ ጴጥሮስም ሦስት ጊዜ ትወደኛለህን? ስላለው ተከዘ፤ "ጌታዬ ሆይ፥ አንተ ሁሉን ታውቃለህ፤ እኔም እንደምወድህ አንተ ታውቃለህ" አለው፤ "እንኪያስ ግልገሎቼን ጠብቅ" አለው። ^፲፰^"እውነት እውነት እልሃለሁ፤ አንተ ጐልማሳ ሳለህ በገዛ እጅህ ወገብህን ታጥቀህ ወደ ወደድኸው ትሄድ ነበር፤ በሸመገልህ ጊዜ ግን እጆችህን ትዘረጋለህ፤ ወገብህንም ሌላ ያስታጥቅሃል፤ ወደማትወደውም ይወስድሃል።" ^፲፱^በምን ሞት እግዚአብሔርን ያከብር ዘንድ እንዳለው ሲያመለክት ይህን ተናገረ፤ ይህንም ብሎ ተከተለኝ አለው።

#### ስለ ወንጌላዊው ዮሐንስ

^፳^ጴጥሮስም መለስ ብሎ ጌታችን ኢየሱስ ይወደው የነበረውን ያን ደቀ መዝሙር ሲከተለው አየ፤ እርሱም ራት ሲበሉ በጌታችን በኢየሱስ አጠገብ የነበረውና "ጌታ ሆይ፥ አሳልፎ የሚሰጥህ ማነው?" ያለው ነው። ^፳፩^ጴጥሮስም እርሱን አይቶ፥ "ጌታ ሆይ፥ ይህስ እንዴት ይሆናል?" አለው። ^፳፪^ጌታችን ኢየሱስም፥ "እስክመጣ ይኖር ዘንድ ብወድድስ አንተን ምን አግዶህ፤ አንተ ግን ተከተለኝ" አለው። ^፳፫^ያም ደቀ መዝሙር እንደማይሞት ይህ ነገር በወንድሞች ዘንድ ተነገረ፤ ጌታችን ኢየሱስ ግን፥ "እስክመጣ ድረስ ይኖር ዘንድ ብወድድስ አንተን ምን አግዶህ" አለ እንጂ አይሞትም አላለውም።

^፳፬^ስለዚህ ነገር ምስክር የሆነ፥ ስለ እርሱም ይህን የጻፈ ይህ ደቀ መዝሙር ነው፤ ምስክርነቱም እውነት እንደሆነ እኛ እናውቃለን።

^፳፭^ጌታችን ኢየሱስ የሠራቸው ሌሎች ብዙ ሥራዎች አሉ፤ ሁሉ እያንዳንዱ ቢጻፍ ግን የተጻፉት መጻሕፍት ዓለም ስንኳን ባልቻላቸውም ነበር።

በወልድ ያመነ የዘለዓለም ሕይወት አለው። ለእግዚአብሔርም ምስጋና ይሁን። የጌታ ወዳጅ የሆነ የቅዱስ ዮሐንስ ጸሎቱና በረከቱ ከአገልጋዩ .......... ከሃገራችን ከኢትዮጵያ ከገዳማችን ከደብረ ሊባኖስ የተክለ ሃይማኖት ልጆች ከምንሆን ከሁላችን ከሕዝበ ክርስቲያን ጋር ይሁን ለዘለዓለሙ አሜን። 